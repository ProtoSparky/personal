Første verdenskrig 1914–1918 - Historie - NDLA
Hopp til innhold
Velg språk
Logg inn
Historie (PB)
Krig og konflikter
Første verdenskrig
Første verdenskrig 1914–1918
Første verdenskrig 1914–1918
Første verdenskrig var en verdensomspennende krig i årene 1914–1918. Gamle imperier gikk under, nye grenser ble trukket opp, og en hel generasjon ble merket for livet. Den store krigen la grunnlaget for den nye krigen som skulle komme vel 20 år senere.
Vis kompetansemål
Åpne bilde i et nytt vindu
På vestfronten: Britiske og franske soldater dekker en vei under slaget ved Somme i Frankrike under første verdenskrig i mars 1918.
CC BY-NC-SA
Mary Evans Picture, NTB scanpix
Første verdenskrig
Første verdenskrig var en verdensomspennende krig som startet i 1914 og varte til 1918. Fram til utbruddet av andre verdenskrig ble denne krigen omtalt som "verdenskrigen" eller "den store krigen". Første verdenskrig ble utkjempet mellom to allianser som sto mot hverandre. På den ene siden var
Tyskland og Østerrike-Ungarn, og etter hvert
Det osmanske riket,
de viktigste aktørene. På den andre siden var
Storbritannia, Frankrike, Russland og, fra 1917, USA.
Første verdenskrig fikk enorme konsekvenser og er en av de dødeligste konfliktene i nyere tid. Krigen startet og foregikk hovedsakelig i Europa, men spredte seg og fikk konsekvenser for Afrika, Midtøsten og deler av Asia. Mange av de involverte statene hadde kolonier i andre verdensdeler, og disse ble trukket inn i krigføringen. Det osmanske rikets og USAs inntreden bidro til å gjøre konflikten global.
Hvorfor ble det krig?
Det var mange sammensatte årsaker som førte til utbruddet av verdenskrigen. Industrialisering, nasjonalisme, imperialisme, våpenkappløp og stormaktsrivalisering er blant de
medvirkende årsakene
til krigen. Disse faktorene bidro til at Europa ble delt inn i to militære allianser som sto mot hverandre i årene før krigsutbruddet.
: Tyskland, Østerrike-Ungarn og Italia.
: Storbritannia, Frankrike og Russland.
Den utløsende årsaken til krigen var de såkalte "skuddene i Sarajevo". Her ble prins Franz Ferdinand av Østerrike-Ungarn skutt og drept av en bosnisk-serbisk nasjonalist. Østerrike-Ungarn, som var i allianse med Tyskland, hevdet at Serbia sto bak attentatet, og erklærte krig mot Serbia. Serbia ble støttet av Russland, og det gjorde at begge alliansene ble dratt inn i krigen.
Hvordan ble krigen utkjempet?
Første verdenskrig var den første moderne krigen. Den ble utkjempet med nye, moderne våpen, men krigstaktikkene var forankret i gammel tankegang. Flere teknologiske nyvinninger som tanks, fly, ubåter og kjemiske våpen ble tatt i bruk i løpet av krigen. Disse nye våpnene gjorde det enklere å forsvare seg, men vanskeligere å erobre land fra fienden. Resultatet var enorme tap av soldater på begge sider. Den første globale og moderne industrielle krigen ble svært dødelig.
På vestfronten, altså på slagmarken i Frankrike, klarte ingen av partene å bryte gjennom frontlinjen, og resultatet ble at begge sider gravde seg ned i skyttergraver. Krigen fikk derfor betegnelsen
. Millioner av mennesker kjempet mot hverandre og mistet livet i en svært brutal krigføring. Kjemiske våpen, som gass, ble brukt av begge sider for å bryte gjennom motstandernes linjer.
I kampene på østfronten, i Afrika og i Asia var krigen annerledes. Her var frontene mer bevegelige. Krigen ble også for første gang utkjempet i luften og i flere havområder. Tyskland erklærte uinnskrenket ubåtkrig, hvor alle skip som fraktet varer og forsyninger til Storbritannia og Frankrike, risikerte å bli senket.
Hva ble resultatet av krigen?
Den 11. november 1918 ble det inngått våpenstillstand, altså våpenhvile mellom de stridende partene. Sentralmaktene, med Tyskland i spissen, hadde innsett at krigen ikke lenger kunne vinnes. Fra januar 1919 møttes representanter fra den seirende part i Paris for å forhandle fram utkast til fredsavtaler med den tapende part. Den viktigste avtalen gjaldt Tyskland og ble undertegnet i Versailles.
De viktigste aktørene i fredsoppgjøret var seierherrene USA, Frankrike og Storbritannia. Den amerikanske presidenten Woodrow Wilson var den mest forsonlige og hadde gjennom sine velkjente 14 punkter lagt fram forslag til hvordan fred kunne skapes i Europa. Storbritannia og Frankrike var på den andre siden mer opptatt av å straffe taperne, spesielt Tyskland.
Resultatet for Tyskland var knusende. Tyskland måtte ta på seg skylden for krigen og betale enorme krigsskadeerstatninger. Alle koloniene og store landområder i Europa ble fratatt Tyskland. Mange tyskere endte dermed utenfor Tysklands grenser. I tillegg ble det pålagt store restriksjoner på den tyske hæren, marinen og luftvåpenet.
Et nytt Europa
Etter første verdenskrig ble europakartet tegnet opp på nytt. Nye stater oppsto, mens gamle imperier ble borte. Keiserdømmet Tyskland ble til en republikk, den såkalte
. Keiserdømmet Østerrike-Ungarn ble oppløst og splittet. Store deler av det gamle keiserdømmet ble innlemmet i den nye staten Tsjekkoslovakia. Russland hadde blitt til Sovjetunionen etter den russiske revolusjonen. Polen fikk sin selvstendighet og fikk områder fra Tyskland, Russland og Østerrike-Ungarn. Det osmanske riket opphørte å eksistere og ble erstattet av Tyrkia. På Balkan ble Jugoslavia opprettet.
Åpne bilde i et nytt vindu
Etter første verdenskrig mistet Tyskland store områder, spesielt til det nyopprettede Polen. Øst-Preussen ble adskilt fra resten av Tyskland fordi Polen skulle ha adgang til Østersjøen. Russland ble til Sovjetunionen i 1922. Det osmanske riket gikk i oppløsning etter å ha blitt fratatt store områder under fredsoppgjøret. I 1923 ble Tyrkia opprettet. Store deler av Balkan ble samlet til Jugoslavia, mens Østerrike-Ungarn ble splittet og oppdelt.
CC BY-SA
I tillegg til at det ble nye grenser og nye stater i Europa, sto problemene i kø for Europa. I en rekke land, selv blant vinnerne, var det misnøye etter fredsoppgjøret. Særlig gjaldt dette Tyskland, men også Italia, som var på den seirende siden. Italia var før krigen en del av trippelalliansen, men gikk inn i krigen på ententemaktenes side i 1915. I kjølvannet av fredsoppgjøret kunne man ane nye nasjonale og etniske konflikter i Europa. Mer enn 30 millioner europeere levde nå som minoriteter i andre stater. Verdensøkonomien hadde blitt sterkt påvirket av krigen, og europeiske stormakter som Frankrike og Storbritannia var svekket økonomisk. USA kom derimot økonomisk styrket ut av krigen.
Allikevel var det noe optimisme å spore. Dette var "krigen som skulle ende alle kriger". Framtidige konflikter skulle nå løses gjennom den nyopprettede organisasjonen
. Potensielle konflikter skulle heretter løses gjennom diplomati i stedet for krig.
Tenk etter
Kan første verdenskrig sies å være en slags forløper for andre verdenskrig?
Relatert innhold
Bakgrunnen for første verdenskrig
Første verdenskrig var en verdensomspennende krig som varte fra 1914 til 1918. Hva var årsakene til utbruddet av første verdenskrig?
Krigens gang 1914–1918
Hvordan forløp første verdenskrig? Vi skal se på krigens gang i Europa, Afrika og Asia.
Vis mer relatert innhold
Brazier, E. & Kirkhusmo, A. (2021, 7.mai). Første verdenskrig. I
Store norske leksikon
CC BY-SA
Skrevet av Tor Ivar Utvik.
Sist faglig oppdatert
Regler for bruk
Første verdenskrig
Første verdenskrig 1914–1918
Du er her
Bakgrunnen for første verdenskrig
Krigens gang 1914–1918
Sentrale personer i første verdenskrig
Norge og Norden
Fredsoppgjøret i Versailles i 1919
Virkningene av fredsoppgjøret
Afrika, Asia og Midtøsten etter første verdenskrig
Podkast: Første verdenskrig
1917: revolusjon i Russland
Russland og første verdenskrig
Borgerkrig og kommunisme
Oppgaver og aktiviteter
Hvorfor ble det verdenskrig i 1914?
Versaillestraktaten. Hva skjedde egentlig?
Wilsons 14 punkter og Versaillestraktaten
Autoritære ideologier
Politisk opposisjon mot tsar-regimet
Temakart: Første verdenskrig
Spør NDLA
Velg språk
Sammen skaper vi framtidas læring
Andre NDLA-nettsteder
Om NDLA
About NDLA
Tips til elever
Ledige stillinger
NDLA på Facebook
NDLA på Instagram
NDLA på LinkedIn
NDLA på YouTube
Meld deg på vårt nyhetsbrev
Ansvarlig redaktør:
Sigurd Trageton
Nettstedet er utarbeidet av NDLA med åpen kildekode.
Erklæring for informasjonskapsler
Logg inn med Feide
